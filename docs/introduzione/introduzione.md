# Il Libro Open Source

## Benvenuto

Chiunque tu sia, da qualunque posto tu provenga, benvenuto in un viaggio incredibile nel mondo dello sviluppo software.

In queste pagine approfondiremo assieme l'essenza del developer, non puntando alla padronanza tecnica di un linguaggio di programmazione o di uno specifico framework, ma a una comprensione più profonda dei valori che sono alla base di questo mestiere.

Questo libro è per chiunque voglia intraprendere un percorso nel mondo dello sviluppo, migliorare le proprie competenze, scoprire nuovi orizzonti.

Da dove nasce questo libro? Da una comunità di persone che hanno deciso di condividere le proprie esperienze, le proprie conoscenze, le proprie storie. Ed è proprio la comunità il cuore pulsante di questo libro, e speriamo che, una volta terminata la lettura, tu possa e voglia sentirti parte di questa comunità.

## Open Source e collaborazione

Al centro di questo viaggio c'è un profondo impegno nei confronti dei principi dell'**Open Source**. Crediamo che la conoscenza debba essere condivisa liberamente, che il codice debba essere aperto e che la saggezza collettiva di una comunità allargata sia una potente forza di progresso. Nello spirito di apertura, questo libro è esso stesso un progetto Open Source, che è disponibile oggi e per sempre in maniera gratuita, a testimonianza della nostra convinzione che insieme possiamo creare qualcosa di più grande della somma delle sue parti.

Ma l’Open Source è solo l’inizio. Sosteniamo inoltre gli ideali di **Open Governance**, riconoscendo che la vera collaborazione prospera in un ambiente di trasparenza, responsabilità e inclusività. Proprio come nel mondo del software, dove il miglior codice emerge da diverse prospettive e idee, noi adottiamo un modello di governance che invita tutte le voci al tavolo. Il nostro team di "Ambassador" incarna questa etica, lavorando fianco a fianco con la comunità per plasmare il futuro di questo libro.

Questo libro non è un monologo; è una **sinfonia collaborativa**. Ogni capitolo, paragrafo e frase è stato realizzato con cura, con il contributo di persone che hanno dedicato la propria esperienza e il proprio tempo a servizio di chiunque leggerà queste pagine, condividendone la visione. Come membro di questo mondo, anche tu sei invitato a prendere parte a questa conversazione in continua evoluzione.

Proseguendo con questa lettura tieni sempre a mente quanto segue: il nostro progresso è saldamente ancorato a questi principi fondamentali per tutte le persone coinvolte. Open Source, Open Governance e collaborazione non sono soltanto parole, ma fari che illuminano le acque in cui navighiamo. Abbracciamo quindi questi ideali, rendiamoci disponibili ad imparare gli uni dagli altri e costruiamo, assieme, un futuro in cui lo sviluppo sarà accessibile a tutti e le cui porte rimarranno aperte per chiunque voglia entrare.

L'Open Source è ovunque. Non ci credi?  
OpenUK nel 2021 ha calcolato che il 90% delle aziende del mondo, grandi o piccole, tech o non tech, utilizzano software Open Source.  
GitHub nel 2022 ha pubblicato i seguenti numeri: La piattaforma conta 94 milioni di sviluppatori che hanno effettuato 413 milioni di contributi. Dallo stesso report si evince che il 90% delle aziende Fortune 100 utilizza GitHub in qualche forma.

## I temi

Che tu sia developer, designer, project manager, tester, product owner o semplicemente una persona curiosa, ricordati che diventare ed essere developer non significa solo scrivere codice.

Essere developer significa creare una carriera che sia appagante, di lavorare in progetti che ti permettano di esprimere la tua creatività, di avere a che fare con persone che condividono la tua passione e di costruire un futuro migliore per te e per gli altri.

Essere developer vuol dire andare oltre il codice, oltre la tecnologia, oltre il lavoro. Vuol dire essere parte di una comunità, di un ecosistema, di un mondo in cui la collaborazione e la condivisione sono alla base di tutto.

Che tu voglia occuparti di DevOps, di UX, di testing, di data science o di qualsiasi altra branca, ricorda che ognuno di noi è partito da zero, e speriamo che queste pagine possano aiutarti a trovare la tua strada.

## Il viaggio

A te che hai deciso di intraprendere questo viaggio, sappi che non sei parte passiva in questa avventura cosmica; tu sei una parte vitale della narrazione. Insieme, esploreremo il percorso per lavorare nel mondo dello sviluppo, qualsiasi cosa questo voglia dire, e ovunque questo possa portarci.

Chi ti accompagnerà in questo viaggio? Chiunque tu voglia. Questo libro è per tutti. Questo libro è per te. Mentre lo leggi, lascia un commento sul nostro [repository su GitHub](https://github.com/Il-Libro-Open-Source/book) e dicci cosa ne pensi.

Se vuoi contribuire, puoi farlo. Se vuoi tradurre questo libro nella tua lingua, puoi farlo. Se vuoi creare un fork di questo libro e creare una versione personalizzata, puoi farlo. Questo libro è tuo. Questo libro è nostro. Questo libro è di tutti.

_Ed ora che sei a bordo con noi, ci vediamo dall'altra parte._
